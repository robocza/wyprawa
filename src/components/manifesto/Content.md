Spójrz na ten mały pociąg, który sunie cicho po zabawkowych torach. Przygląda się mu dziecko. Nie ma pojęcia o frameworkach, nigdy nie słyszało o user experience. Z radością patrzy, jak dymiąca lokomotywa przemierza wyobrażone krajobrazy. Na zboczach wymyślonych gór pasą się wesołe krowy, a woda w jeziorze jest srebrna od gorącego słońca.

Dziś, gdy wspólnie stoimy nad wielką, niesamowitą doliną techniki i przyglądamy się, jak projektowane przez nas toolkity, frameworki, strategie i modele próbują zautomatyzować naszą pracę. Zastanawiamy się czy to my będziemy operatorami niewidzialnych krzemowych maszyn czy może to one ostatecznie nas zastąpią, budując cyfrowe tory dla białkowych maszynistów.

Czy wiemy, jakie są konsekwencje delegowania zaufania na technologie? Czy wciąż ufamy naszym procesom? Czy pamiętamy, że kiedyś bawiliśmy się - tak jak ono - fantazjując o tym, co może projektowanie, odkrywając wzorce, ucząc się współdziałania, eksplorując wszystkie połączenia - bo chcieliśmy, bo mogliśmy, a nie dlatego, że ktoś nam kazał.

W tym czasie mały pociąg jedzie dalej przez pokój pełen możliwości. "Live now, die later" – szepcze dziecko, nie rozumiejąc jeszcze wagi tych słów. Wie jednak, że teraz to jedyny czas, który istnieje.

My też o tym wiemy. Dlatego zaczynamy szukać miejsca tym w nowym-starym świecie. Dotychczas projektowaliśmy to, co wszyscy. Broniliśmy użytkowników. User-centered design. Projektowanie dla życia, dla planety. Spekulacje. Transition design. Projektowanie dla wszystkich. Ale czy na pewno nikogo nie zostawiliśmy na peronie?

Wszyscy mamy w sobie to dziecko, które projektuje inaczej – całym sobą, bez metodologii, bez procesów. Z zaufaniem do tego, co wyłania się z zabawy. Chcemy na chwilę do niego wrócić, żeby zapytać o radę. Jak odnaleźć radość i siebie… znów.

POTRZEBUJEMY:

- Nowych przestrzeni – fizycznych, mentalnych, wspólnotowych.
- Twórczych spotkań i technologicznej dywersji.
- Nadziei rodzącej się w czułości.
- Momentów spuszczenia gardy.
- Zaufania do procesów wynikających z intuicji.
- Zrozumienia głębokiej technologii.
